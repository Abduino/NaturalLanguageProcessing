በገበያ ላይ በተደጋጋሚ እጥረትና የዋጋ ንረት ከሚታይባቸው መሰረታዊ የፍጆታ ዕቃዎች ሌላ፣ ለተለያዩ ግንባታዎች አገልግሎት ላይየሚውሉ ምርቶች ላይም ተመሣሣይ የሆነ ችግር ሲታይባቸው ቆይቷል፡፡ ለዚህም ሲሚንቶ ጥሩ ምሳሌ ሊሆን ይችላል፡፡ በአሁኑ ወቅትየሲሚንቶ እጥረት ብቻ ሣይሆን የዋጋ ንረቱ ለኮንትራክተሮችም ሆነ ለቤት አስገንቢዎች ራስ ምታት እየሆነ ከመጣ ሰነባብቷል፡፡የሲሚንቶ እጥረትና የዋጋ ንረት ለብዙ ሠራተኞችም ሠርቶ ለማደር ሥጋት እየሆነ መምጣቱን እየተመለከትን ነው፡፡በአገሪቱ ውስጥ ያሉት የሲሚንቶ ፋብሪካዎች እያደገ የመጣውን የሲሚንቶ ፍላጎት ማሟላት ባለመቻላቸው፤ ሲሚንቶ ከውጭእስከማምጣት የተደረሰ ቢሆንም፣ አሁን ያለውን ፍላጎት ማሟላት አልተቻለም፡፡ ከውጭ ሲመጣ የነበረው ሲሚንቶ ገበያውን አረጋግቶትእንደነበር ይታወቃል፡፡ አሁን ግን ከውጭ የሚመጣው ሲሚንቶ መጠን መቀነስ መልሶ ገበያው እንዲግል አድርጎታል፡፡ በዚህ ምክንያትከወራት በፊት ዋጋው ተረጋጋ የተባለ የአንድ ኩንታል ሲሚንቶ ዋጋ፣ ከጥቂት ሣምንታት ወዲህ በአማካይ ወደ አራት መቶ ብር ሊደርስችሏል፡፡ የኮንስትራክሽን ዘርፍ ከግብርናው ቀጥሎ ብዙ ቀጣሪዎችን ወይም ብዙ ዜጎችን የሥራ እድል በመስጠት የሚጠቀስ ነው፡፡ አሁንአሁን መልሶ ዋጋው እየተወደደና አቅርቦቱም ፍላጎቱን ሊመጥን ያልቻለው ሲሚንቶ፣ ለዜጎችም የሥራ ዋስትና ላይ አሉታዊ ተጽዕኖእየፈጠረ መምጣቱ ደግሞ የበለጠ ያሳስባል፡፡ከሲሚንቶ እጥረትና ዋጋ ንረት ጋር በተያያዘ አንዳንድ የኮንስትራክሽን ግንባታዎች ማለቅ ከሚገባቸው ጊዜ በላይ እየወሰዱም ነው፡፡ሲሚንቶ ባለማግኘታቸው ሠራተኞቻቸውን እረፍት ያስወጡ ወይም ያሰናበቱም ኮንትራክቶች አሉ፡፡በቅርቡ በግሉ አነስተኛ የኮንስትራክሽን "ፊኒሺንግ" ሥራዎችን የሚሠራ አንድ ሰው አግኝቼ ስለ ሥራው ስጠይቀው፣ "ሰሞኑን በግድለራሴ እረፍት ሰጥቻለሁ" ነበር ያለኝ፡፡ባለሙያው ..ሳልፈለግ እረፍት ላይ ነኝ.. ያለበት ዋነኛ ምክንያት የሲሚንቶ ዋጋ ጣራ ስለነካ ..የፊኒሺንግ.. ሥራ እንዲሰራላቸውየተዋዋላቸው ቤት አሠሪዎች ለቤቱ ሥራ የሚያስፈልገውን ሲሚንቶ አሁን ባለው ዋጋ ገዝተው ማቅረብ የማይችሉ መሆኑን ስለገለፁለትነው፡፡እንደባለሙያው ገለጻ፣ ይህ ገጠመኙ አንድ ቦታ ብቻ ሳይሆን ተመሣሣይ ሥራ ለመስራት ውል ገብቶባቸው የነበሩ ሁለትና ሦስት ቤትአስገንቢዎች ጋር ያጋጠመው በመሆኑ ሥራውን ለማቆም መገደዱን ገልጾልኛል፡፡ አብረውት ሲሠሩ የነበሩትንም ሦስት ሠራተኞችእንዲያርፉ አድርጎ ያለሥራ የአንድ ሣምንት ደሞዛቸውን መክፈሉንም ነገረኝ፡፡ቤት አሠሪዎች የሲሚንቶ ዋጋ እስኪቀንስና ለሥራው የሚሆን ሲሚንቶ እስኪገዙ ወይም በአማራጭ እጦት አሁን ባላው ዋጋ ገዝተው ሥራውን የሚያስጀምሩ ከሆነ፣ እጁን አጣጥፎ ከመቀመጥ ሌላ አማራጭ እንደሌለውም ሲነግረኝ፣ የሲሚንቶ ጉዳይ ምን ያህል አሣሣቢ እንደሆነ እንድረዳ አድርጎኛል፡፡ የሲሚንቶ እጥረትና ዋጋ ንረት በየአቅጣጫው ምን ያህል ቤት እንደሚያንኳኳና ለስንቶች ሰቀቀን እንደሚሆን ሲታሰብ ጉዳዩ እንዲሁ በቀላሉ የሚታይ አለመሆኑንም ያመላክታል፡፡ በአሁኑ ወቅት የሚካሄዱ ግንባታዎች ብዛት አንፃር ችግሩ ነገም፣ ተነገ ወዲያም ሊቀጥል ይችላል፡፡ ካለው የገበያ ፍላጎት አንጻር ሲሚንቶ ለማምረት ቅድመ ዝግጅት ላይ ያሉም ሆኑ ግንባታ ሥራ ውስጥ የገቡ የሲሚንቶ ፋብሪካዎች፣ ምርቶቻቸውን ለገበያ ለማቅረብ አመታት የሚጠብቁ መሆናቸውን ስንመለከት ደግሞ ነገሩ የበለጠ ያሳስባል፡፡ ማን ያውቃል እነዚህም የሲሚንቶ ፋብሪካዎች በሲሚንቶ እጥረት ሳቢያ የግንባታ ማጠናቀቂያ ጊዜያቸው ሊጓተት ይችልም ይሆናል፡፡ ለማንኛውም የሲሚንቶ እጥረትና የዋጋ ንረት ሊያስከትል የሚችለውን ሁለንተናዊ ጉዳት ሲጤን፣ አገሪቱ ለራስዋ የሚበቃ ሲሚንቶ እስከምታገኝ ድረስ አሁንም ብቸኛ የሆነው አማራጭ ምርቱን ከውጭ ማስገባት ነው፡፡ ይህ እንዲሆንም መንግሥት ቅድሚያ ሃላፊነት ያለበትና ጉዳዩ በቀጥታ የሚመለከታቸው ኮንትራክተሮችና የንግዱ ህብረተሰብ ምርቱን በማስገባት ለራሳቸው የሚጠቀሙበትና እንዲሁም በአግባቡ ለተጠቃሚዎች ሊያደርሱ የሚችሉበት ጊዜያዊ መመሪያ ተቀርጾ ሥራ ላይ መዋል ይገባዋል፡፡ ይህን ማድረግ አሁን ያለውን ዋጋ በማረጋጋት የራሱ የሆነ ሚና ይኖረዋል፡፡ ችግሩ አገር አቀፍ በመሆኑም መንግሥት እንዲገባ የሚፈቅደው የሲሚንቶ ምርት በትክክል ለሚገነቡ አካላት ስለመድረሱ የሚያረጋግጥ ቁጥጥር ማድረግም ይጠበቅበታል፡፡ ብዙ ጊዜ በሲሚንቶ ግብይት ዙርያ በትክክል ሲሚንቶ የሚያስፈልጋቸው ድርጅቶችና ግለሰቦች ያልተገባ ድርጊት እየፈጸሙ የሚታይ በመሆኑ፣ ለተወሰነ ጥቅም የሚሯሯጠውንና ትክክለኛውን ገንቢ ለመለየት የሚያስችል አሠራር መተግበር ይኖርበታል፡፡ ይህ ካልሆነ ሰው ሰራሽ ክስተቶች የሚያስከትሉት ችግር ሁሌም የሲሚንቶ ገበያ እንዳይረጋጋ ያደርገዋል፡፡
